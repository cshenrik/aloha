---
layout: post
title:  "Molokini og havskildpadderne"
date:   2022-07-10T22:19:00-05:00
author: Henrik

cover:  "/assets/2022-07-10-molokini-og-havskildpadderne/header.jpg"
---

D. 9. juli tog vi tidligt afsted på halvdagsudflugt med båd for at nå frem til to gode steder at snorkle. 

Det første sted var Molokini, som er et halvmåneformet, delvist nedsænket vulkankrater en times sejlads fra Maui. I modsætning til vores andre snorkleture med båd, foregik sejladsen i stille og roligt tempo, og der var ikke optræk til søsyge hos nogen.

Vi sprang alle i vandet, og konstaterede at sigtbarheden var <i>virkelig</i> god - bedre end alle vores tidligere undervandsoplevelser, inkl. Great Barrier Reef i Australien. Daniel og Rebecca foretrak at bruge dykkermasker uden snorkel, så de holdt vejret, når de var nede.

<img src="/assets/2022-07-10-molokini-og-havskildpadderne/alle_i_vandet.jpg" title="Alle i vandet">

Vi så mange flotte fisk og koraller, så det var endnu en god oplevelse.

<img src="/assets/2022-07-10-molokini-og-havskildpadderne/molokini_fisk.jpg" title="Fisk ved Molokini">

<img src="/assets/2022-07-10-molokini-og-havskildpadderne/molokini_fisk2.jpg" title="Flere fisk">

Efter 45 minutter sejlede vi videre til anden destination: En lille, sværttilgængelig kyststrækning på Maui, som er kendt for at tiltrække havskildpadder. Ombord blev der serveret en flot frokost, så alle var mætte og klar til næste snorkeltur.

Sigtbarheden ved kyststrækningen var ikke nær så god som ved Molokini-krateret, men den var heller ikke dårlig. Desværre var der ingen havskildpadder på udflugt her, så vi gik tomhændede derfra efter yderligere 45 minutters snorklen. Der var ganske vist masser af fisk - også nogle flotte iblandt - men det var ikke hovedformålet med den destination.

Da vi kom hjem på hotellet igen holdt vi siesta for at komme ud af solen. Vi må konstatere, at timerne fra 12-15 er skrappere end vores solcreme på faktor 30 kan holde til. Særligt min lyse hud har svært ved at stå imod, så jeg pakker mig ind i en UV-trøje med hætte, når jeg er i solen.

Om aftenen kørte jeg til den lokale by 7 minutter fra hotellet for at købe aftensmad til os. I modsætning til på Big Island, er det overordentlig nemt at komme fra hotelværelset til bilen, så det er en smal sag at hente mad. Maden spiste vi på stranden, mens vi nød solnedgangen.

<img src="/assets/2022-07-10-molokini-og-havskildpadderne/take-out-on-the-beach.jpg" title="Take-out på stranden">

Dagen efter (altså i dag), havde vi indlagt en hel afslapningsdag. Når vi har været på en stor udflugt, fungerer det godt for os alle, at den følgende dag ikke rummer det store. Så har vi tid til at absorbere den foregående dags oplevelser samt hygge os med læsning, iPad-spil, blog-skriveri, strand og pool.

Vi havde et par gange snakket om at snorkle ved stranden ud for vores hotel, selvom det ikke var en snorkeldestination, som lå i vores planer. I dag greb jeg chancen og hoppede ud i bølgerne med snorkeludstyret på. Det er jeg meget glad for at jeg gjorde, for efter kort tid dukkede en havskildpadde op, som jeg fulgte rundt. Sikke mange anstrengelser vi havde gjort os med arrangerede snorkelture, når vi bare kunne hoppe i vandet lige udenfor vores dør!

<img src="/assets/2022-07-10-molokini-og-havskildpadderne/turtle1.jpg" title="Havskildpadde">

<img src="/assets/2022-07-10-molokini-og-havskildpadderne/turtle2.jpg" title="Havskildpadde">

<img src="/assets/2022-07-10-molokini-og-havskildpadderne/turtle3.jpg" title="Havskildpadde">

Da jeg kom tilbage til resten af familien, fandt jeg dem fuldt optaget af at skabe en sandskulptur i form af en havskildpadde. Det passede jo perfekt! 

<img src="/assets/2022-07-10-molokini-og-havskildpadderne/sandskulptur.jpg" title="Sandskulptur">

Senere på eftermiddagen fik jeg overtalt Daniel til at tage med ud samme sted. Og minsandten om vi ikke var heldige at spotte havskildpadder igen. Denne gang så vi bl.a. også en stor stime af fisk. 

<img src="/assets/2022-07-10-molokini-og-havskildpadderne/stime.jpg" title="Fiskestime">

Daniel er skrap til dykke ned og se nærmere på tingene. Det kræver god teknik at kæmpe sig ned under vandet med fyldte lunger, trykudligne når det er nødvendigt, trykke på udløserknappen på kameraet på de rette tidspunkter, og holde vejret længe nok til at komme tæt på fiskene.

<img src="/assets/2022-07-10-molokini-og-havskildpadderne/daniel_dykker.jpg" title="Daniel dykker">

Vi sluttede dagen af med den hidtil flotteste solnedgang.

<img src="/assets/2022-07-10-molokini-og-havskildpadderne/solnedgang.jpg" title="Solnedgang">
