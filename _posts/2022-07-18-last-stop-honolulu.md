---
layout: post
title:  "Last stop: Honolulu"
date:   2022-07-18T13:48:00-05:00
author: Henrik

cover:  "/assets/2022-07-18-last-stop-honolulu/header.webp"
---

D. 17. juli var det øhop-dag igen. Vi fløj fra Kauai til Oahu, hvor vi skal tilbringe den sidste tid, før vi flyver hjem til Danmark.

Oahu er hjemsted for Hawaiis hovedstad, Honolulu. Det er den klart mest befolkede i øgruppen, med sine ca 1 mio. indbyggere ud af ca. 1,4 mio. i hele Hawaii. Det er også den mest turistede og industrialiserede. Det ser man f.eks. ved de mange skyskrabere i Honolulu.

<img src="/assets/2022-07-18-last-stop-honolulu/skyscrapers.webp" title="Skyskrabere">

Flyvningen til Honolulu gik smertefrit, og vi var let fremme ved biludlejningen, hvor vi fik udleveret vores sidste bil, hvilket var en full-size SUV i form af en Ford Expedition. Det er en kæmpestor øse med luksus for alle pengene, så man har helt lyst til at køre på langfart i den.

<img src="/assets/2022-07-18-last-stop-honolulu/ford.webp" title="Ford Expedition">

Rebecca skulle også lige prøve at styre.

<img src="/assets/2022-07-18-last-stop-honolulu/rebecca_styrer.webp" title="Rebecca kører bil">

Efter masser af naturoplevelser, var vi klar på storbyoplevelser, så vi kørte straks ud til outlet-shopping i håb om at finde gode tilbud på tøj. Da vi planlagde rejsen hjemmefra havde vi lagt outlet shopping ind i programmet, da der plejer at være solide besparelser at hente i USA. Efter tre uger på Hawaii var vi ikke så optimistiske, da priserne generelt er skruet voldsomt op, kombineret med den ugunstige valutakurs. Det viste sig dog, at der stadig var gode køb at gøre i deres outlets, så børnene blev udstyret med en del nyt tøj fra top til tå.

Efter endt shopping var det pludselig blevet sent, så vi kørte til vores hotel, som ligger i den sydøstlige del af øen på Waikiki Beach. Det er helt klart det bedste hotel, vi har haft indtil videre. Vi bor på 32. etage med en fantastisk udsigt over Waikiki Beach og den nærliggende, udslukte vulkan Diamond Head. 

<img src="/assets/2022-07-18-last-stop-honolulu/udsigt.webp" title="Udsigt">

<hr>

Dagen efter skulle Daniel og jeg tidligt op. Vi havde nemlig booket et surfkursus, så vi kunne få en fornemmelse af, hvorfor Hawaii er så berømt for sine surfervenlige forhold. Oppe fra hoteværelset kunne vi se, at bølgerne bryder langt fra stranden, og er meget store. Jeg kan godt forestille mig, at det er optimale forhold, hvis man har styr på surfteknikken.

Hverken Daniel eller jeg har prøvet at surfe, så det var et kursus for nybegyndere, hvor man ikke bliver udsat for store bølger. Vi havde vores egen instruktør, som hjalp os med at få tilstrækkeligt styr på teknikken til, at vi kunne komme op at stå på brættet, mens vi blev båret frem af en bølge. Det var sjovt! Der er desværre ingen billeder derfra, så vi må nøjes med de minder, vi har fra dagen.

Senere på dagen gik hele familien på opdagelse i hotellets område. Det minder om det første hotel, som havde et stort område med mange pools, lagune og restauranter. Til forskel fra det første hotel ligger dette ikke isoleret, så det er nemt at komme til indkøbsmuligheder og til bilen, når vi skal på udflugt.

Vi tilbragte det meste af eftermiddagen med vandsjov i lagunen og poolen. 

<img src="/assets/2022-07-18-last-stop-honolulu/lagune.webp" title="Lagune">

<img src="/assets/2022-07-18-last-stop-honolulu/lagune2.webp" title="Lagune">

Ved solnedgang tog Rebecca og jeg på en lille aftentur langs stranden.

<img src="/assets/2022-07-18-last-stop-honolulu/rebecca_is.webp" title="Rebecca på aftentur med fordele">

<img src="/assets/2022-07-18-last-stop-honolulu/rebecca_aften.webp" title="Rebecca på Waikiki Beach">
