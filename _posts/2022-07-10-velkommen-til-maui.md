---
layout: post
title:  "Velkommen til Maui"
date:   2022-07-09T21:04:00-05:00
author: Inge Birgitte

cover:  "/assets/2022-07-10-velkommen-til-maui/header_sunset.jpg"
---

Tidlig morgen ved 6-tiden d. 7. juli samlede vi alle vores pakkenelliker og begav os på gåben gennem det stadig slumrende ressort mod vores bil på parkeringspladsen. En halv time senere var vi i lufthavnen, hvor den grå Kia blev afleveret, og vi blev fragtet med shuttle til check-in og security, som var indrettet temmelig minimalistisk under stråtækte halvtag, men ikke desto mindre fungerede helt efter hensigten. 

Flyveturen fra Big Island til Maui tog kun 35 minutter, men vi nåede at få nogle flotte kig ned over øriget. 

<img src="/assets/2022-07-10-velkommen-til-maui/island1.jpg" title="Øriget">

<img src="/assets/2022-07-10-velkommen-til-maui/island2.jpg" title="Maui">

Snart stod vi igen med fast grund under fødderne. Vores lejebil - endnu en Kia men denne gang i farven hvid - stod klar til os, og vi var snart på farten igen med kurs mod vores hotel i Kaanapali på Mauis vestkyst. Maui fremstår i sammenligning med lavabelagte Big Island meget smuk med grønne og frodige vulkansider.     

Vi var som altid spændte på at se vores hotel og vores værelse. Ved første øjekast så det hele almindeligt og jævnt godt ud - men så opdagede vi den mest fantastiske strand lige 30 meter fra vores terrasse. Sådan en rigtig Hawaii-strand, som man ser i film og på billeder, bred med det fineste, bløde sand uden sten eller muslingeskaller, der strækker sig i det uendelige, mens havets bølger ruller ind over sandet. Der er voldsom kraft i Stillehavets bølger, og man kan let blive kastet hid og did, så der bliver kun badet under strengt voksenopsyn. 

<img src="/assets/2022-07-10-velkommen-til-maui/playing.jpg" title="Leger">

Den første hele dag på Maui indbød ubestrideligt til strandtur med det hele. Vi lejede et boogie board og kastede os ud i bølgerne (og sandet) til stor fornøjelse for både deltagere og tilskuere. Man skal lige lære at læse bølgerne. 

<img src="/assets/2022-07-10-velkommen-til-maui/daniel_boogie.jpg" title="Surf">

Der blev endvidere bygget et meget fint sandslot (aka Rebeccas panda-lufthavn), pyntet med opskyllede stykker af koralrev, som desværre kun stod kort, inden en bølge meget pludseligt tog hele herligheden med sig med retning mod Japan.

<img src="/assets/2022-07-10-velkommen-til-maui/sandslot.jpg" title="Sandslot">

Med en strand mod vest får vi lov til at opleve de smukkeste solnedgange, som man kan forestille sig, og vi sidder hver aften klar i sandet kl. 19 for at se dette magiske og farverige show.

<img src="/assets/2022-07-10-velkommen-til-maui/solnedgang2.jpg" title="Solnedgang">
